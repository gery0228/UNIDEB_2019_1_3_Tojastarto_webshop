**1. Az alkalmazással kapcsolatos követelmények:**

Kereskedelmi szoftverről lévén szó, a legfontosabb elvárás a megbízhatóság, az adatok biztoságos tárolása, a bizalmasság, a letagadhatatlanság. A vásárlók adatainak és érdekeinek védelme éppoly létfontosságű, mint a felhasználó cég érdekeié. Ennek érdekében a szoftvert fel kell készíteni az ismert támadási formák ellen, a biztonság tovább fokozható a felhasználó oldalán tett megkötésekkel (például könnyű jelszavak tiltása), de ez nem mehet a többi aspektus rovására.

Kiemelt fontosságú a szoftver felületének kezelhetősége, áttekinthetősége, ugyanakkor meg kell felelnie a lehető legtöbb kényelmi elvárásnak is. Fontos továbbá, hogy a hozzá nem értő vásárló is könnyen boldoguljon, és mindez a nyilvántartott áruk mennyiségétől a lehető legkevésbé függjön. Természetesen ez vonatkozik az adminisztrátorok által használt kezelőfelületre, funkciókra is, hogy a cég alkalmazottjainak se legyen szüksége az általános műveltséget meghaladó informatikai ismeretekre.

Fontos a rendszer jó teljesítménye, jó válaszideje, mely lehetővé teszi a gyors ügyintézést, és használhatóvá teszi az alkalmazást nagyobb árumennyiség esetén is.

A szolgáltatás lehető legnagyobb rendelkezésre állása alapkövetelmény - bár ezt nagyban befolyásolja az alkalmazott adatbázis-szerver, az azzal létesített kapcsolat és annak karbantartása.